

### Ülesanne 7 (Valikuline ülesanne - veebipoe parandused)

Proovige lahendada eelnevate aastate Javascript kursuse kontrolltööd. Sel aastal on kontrolltöö teistsugune.
Esitage enda lahendus (kui proovisite lahendada) ja lisaks kirjutage tagasisideks kuidas teile selline ülesanne tundus (keeruline, lihtne, soovitusi, parandusi jms).

#### Ülesanne järgmine:
 
##### Kontrolltöö stsenaarium:
Lõid äsja oma tarkvaraettevõtte ja sinu esimeseks kliendiks on väikese kaubavalikuga pudi-padi ja suveniiride kaupluste kett Ameerika Ühendriikides.
Kliendi mureks on üks Javascriptil põhinev kassaprogramm, mis teatud situatsioonides arvutab kogusummat valesti. Sinu ülesanne on teha kindlaks veakoht ning parandada algoritm, mis arvutusi teostab.  
Klient ega ka sina ei saa programmi autori abile loota, sest see põgenes USA maksuameti eest Põhja Koreasse ja sattus seal veganluse propageerimise eest sunnitöölaagrisse.
Kliendil on ka soov väikeste lisafeatuuride järele, mis on üsna triviaalsed.
Sul on lahenduse jaoks väga piiratud aeg, sest peagi algab turismihooaeg ning kliendil on vaja müüki jätkata peagi saabuvate Mehhiko turistide hordidele. 
Sa ei soovi oma ettevõttest halba muljet jätta ja nõustud antud tähtajaga. 

Ülesande failid asuvad SIIN.

- Kirja manuses viimane kliendi e-mail (EMAIL.txt), kust leiate kliendi soovid ja ka mõned kasulikud vihjed.
- Antud kontrolltöö raames HTMLi ja CSSi muuta ei ole vaja. 
- Kogu töö peab käima Javascripti poolel (js faililaienditega failides ja ka HTML <script> tagide sees, kui peate seda vajalikuks).
- jQuery kasutamine on keelatud.  jQuery on vajalik üksnes lehel kasutatud Bootstrap raamistiku toimimiseks. 
- Rakendus peab töötama värskeima Google Chrome veebilehitseja versiooniga.
- IDE (NetBeans, VS Code vms), Google Chrome Developer tools kasutamine on lubatud ja soovituslik.

* Aega on täpselt 2 tundi. Ülesanne on koostatud nii, et etteantud aja jooksul on võimalik kõik toimingud liigselt kiirustamata täita.
* Töö käigus võib kasutada kõiki materjale.
* Esitatud peab olema täielik lahendus (kõik failid).
  
#### Hindamiskriteeriumid:
#### Baasnõuded:
* Kood peab olema korrektselt trepitud (kasutage IDE autoformat).
* Kood peab järgima olemasolevat koodistiili, olema loogiline, lihtsalt loetav ja optimaalne.
* Esitatud lahendus ei tohi sisaldada console (console.log() vms) funktsioone.
* Esitatud lahendus ei tohi sisaldada TODO/FIXME kommentaare. Kommentaare ei ole üldse soovitav koodi sisse jätta.
* Esitatud lahendusega peab olema kaasas nii minified kui ka developer version (non-minified) e shop.js fail, mis toimivad identselt.
* Esitatud töö HTML peab kasutama minified ressurssi (shop.min.js). JS online minify tööriist: https://skalman.github.io/UglifyJS-online/
* Rakenduse käivitamisel ei tohi konsooli tekkida vigu ega muid takistusi rakenduse töös.

Kui eelnevad nõuded on täidetud, siis positiivse hinde saamiseks on vajalik, et: 
* Rakendus arvutab kogusummat (maksude ja soodustustega) korrektselt.
* Rakendust on korrektselt täiendatud vähemalt ühe kliendi poolt soovitud lisafeatuuriga.

Õpilane peab vajadusel olema valmis enda lisatud lahendusi selgitama.
